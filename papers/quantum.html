<html>
<head><title>Introduzione al Quantum Computing.</title></head>
<body>

<center>
<h2>Introduzione al Quantum Computing.</h2>
<h4>di Marco Ivaldi
(<a href="mailto:raptor@antifork.org">raptor@antifork.org</a>)
</h4>
</center>
<br>


<b>Un nuovo modo di sfruttare la natura.</b><p>

Molte tappe nella storia della tecnologia hanno comportato la scoperta di nuovi
modi per sfruttare la natura: l'utilizzo di varie risorse fisiche come 
materiali, forze e sorgenti di energia ha fatto si' che l'uomo compisse
progressi tecnologici sempre piu' grandi. Nel corso del Ventesimo Secolo
l'informazione e' entrata a far parte della tecnologia, a partire dal momento 
in cui l'invenzione dei computers ha permesso di processare informazioni 
complesse all'esterno dei cervelli umani. La stessa storia dei calcolatori e' 
intessuta di una sequenza di cambiamenti da un tipo di implementazione fisica 
ad un altro, dalle prime valvole ai circuiti integrati di oggi. Fino alle 
odierne tecniche piu' avanzate che ci consentono di costruire componenti di 
dimensioni inferiori al micron; e presto avremo chip ancora piu' ridotti, sino 
a raggiungere il punto in cui le porte logiche necessarie al funzionamento dei 
computers saranno costituite di pochi atomi ciascuna.<p>

Sul piano degli atomi, la materia obbedisce alle regole della meccanica
quantistica, molto differenti da quelle della fisica classica, che invece 
determinano le proprieta' delle porte logiche convenzionali. Per questo 
motivo, se i computers dovranno diventare di dimensioni cosi' ridotte nel
prossimo futuro, una tecnologia completamente nuova dovra' sostituire cio' che 
utilizziamo ora. La tecnologia quantistica, pero', puo' offrire molto di piu' 
della diminuzione delle dimensioni e dell'aumento della velocita' di clock dei 
calcolatori: essa puo' aprire la strada a calcoli di un genere completamente 
nuovo, con algoritmi basati su principi quantistici diversi da quelli a cui 
siamo abituati. Questa nuova tecnologia prende il nome di <i>Quantum 
Computing</i>.<p>

Il Quantum Computing nasce dall'unione tra Teoria dell'Informazione classica,
Informatica e Fisica Quantistica. Questo breve articolo vuole essere
un'introduzione al Quantum Computing e all'argomento molto vasto della
nuova Teoria dell'Informazione Quantistica. La cosa che stupisce maggiormente
e' che la Teoria dell'Informazione e la Meccanica Quantistica si sposano 
in effetti molto bene, dando vita ad interessanti implicazioni.<p><br>


<b>Un po' di storia.</b><p>

I fondamenti dell'Informatica sono stati formulati piu' o meno 
contemporaneamente alla Teoria dell'Informazione di Shannon, fatto che non
deve essere considerato come una mera coincidenza. Il padre dell'Informatica e'
probabilmente Alan Turing (1912-1954), ed il suo profeta e' Charles Babbage
(1791-1871). Babbage, infatti, ha concepito gli elementi essenziali di un
calcolatore moderno, nonostante ai suoi tempi non esistesse la tecnologia
necessaria a realizzare praticamente le sue idee. E' dovuto passare un
intero secolo prima che l'Analytical Engine di Babbage fosse migliorata in
quello che Turing ha descritto come la Universal Turing Machine, verso la
meta' degli anni 30. I piu' grandi meriti di Turing sono stati il chiarire con
estrema precisione di che cosa debba essere capace una macchina per il calcolo
e l'enfatizzare il ruolo del software e della programmazione, piu' ancora
di quanto non avesse fatto il suo predecessore.<p>

I moderni calcolatori elettronici non sono ne' Macchine di Turing ne' Motori
di Babbage; ciononostante sono basati su principi molto simili e possiedono
un potere computazionale equivalente. Senza scendere troppo nel dettaglio,
vogliamo porre l'accento sul fatto che durante la storia dello sviluppo
dei computers non vi e' stato mai alcun sostanziale cambiamento dell'idea 
essenziale di calcolatore o di come esso operi. Tutti i miglioramenti sono 
quantificabili in termini di velocita' e dimensioni. Ed ecco che cosa 
differenzia il Quantum Computing dall'Informatica classica: <i>la Meccanica 
Quantistica per la prima volta fa intravvedere la possibilita' di un 
cambiamento sostanziale dei computers e del loro modo di operare</i>.<p>

Cerchiamo di capire semplicemente in che termini ed in che modo.<p><br>


<b>Dal bit al qubit.</b><p>

La caratteristica fondamentale dell'informazione e' la possibilita' di essere
codificata in un numero di modi virtualmente infinito. Ad esempio la frase
italiana <i>"Alice e' a casa mia"</i> ed il corrispettivo francese 
<i>"Alice est chez-moi"</i>
contengono la stessa informazione, espressa in codici differenti.<p>

Comunque sia, cio' che accomuna tutti i modi di esprimere informazione e' la
necessita' di strumenti fisici. Le parole parlate, infatti, sono costituite da 
fluttuazioni nella pressione dell'aria, quelle scritte da molecole di 
inchiostro su carta, persino gli stessi pensieri dipendono dai neuroni. Il 
motto dei ricercatori e' pertanto: "nessuna informazione senza la sua 
rappresentazione fisica!".<p>

I computers classici che tutti conosciamo utilizzano come unita' di informazione
di base il cosiddetto <i>bit</i>. Da un punto di vista prettamente fisico il 
bit e' un sistema a 2 stati: puo' infatti essere indotto in uno dei due stati
distinti rappresentanti 2 valori logici - no o si', falso o vero, o
semplicemente 0 o 1. In termini pratici, senza scendere nei dettagli 
implementatitivi, il bit viene realizzato utilizzando le proprieta' dell'energia
elettrica (assenza di carica o presenza di carica). Un bit di informazione
puo' ovviamente venire rappresentato anche attraverso altri mezzi: ad esempio
con 2 differenti polarizzazioni di luce o 2 differenti stati elettronici di
un atomo. Ed e' proprio quando arriviamo all'infinitamente piccolo che la
Meccanica Quantistica entra in gioco, informandoci che se un bit puo' esistere
in 2 stati distinti puo' anche esistere in una loro <i>sovrapposizione coerente
</i>.  Si tratta di un terzo stato, che non ha un analogo classico in generale,
in cui l'atomo rappresenta entrambi i valori 0 e 1 contemporaneamente.
Per aiutare a comprendere come una quantita' fisica possa assumere 2 valori
in contemporanea viene in genere illustrato un semplice esperimento di 
riflessione dei fotoni, che noi non tratteremo, limitandoci a segnalarlo
tra i Riferimenti.<p>

Occupiamoci invece di ampliare ulteriormente il concetto di sovrapposizione
di numeri. Consideriamo un registro composto da 3 bit fisici. Un registro
a 3-bit classico puo' contenere esattamente uno degli 8 diversi numeri
possibili: in altre parole esso puo' trovarsi in una delle otto possibili 
configurazioni <i>000, 001, 010, ..., 111</i>, rappresentazioni binarie dei 
numeri da 0 a 7. A differenza di cio', un registro quantistico composto da 
3-qubit (come vengono chiamate le unita' di informazione di base nel Quantum 
Computing, corrispettive del bit classico) e' in grado di contenere fino a 
tutti e 8 i numeri contemporaneamente in una sovrapposizione quantistica.<p>

Il fatto che 8 numeri differenti possano essere fisicamente presenti in
contemporanea nello stesso registro e' una diretta conseguenza delle proprieta'
dei qubit, e ha delle grandi implicazioni dal punto di vista della Teoria
dell'Informazione. Se aggiungessimo piu' qubit al registro la sua capacita' di
memorizzare informazioni crescerebbe in maniera esponenziale: 4 qubit possono
immagazzinare fino a 16 numeri allo stesso tempo, ed in generale L qubit sono
in grado di conservare 2^L numeri contemporaneamente. Un registro di 250-qubit,
per capirci, composto essenzialmente di 250 atomi, sarebbe capace di
memorizzare piu' numeri contemporaneamente di quanti siano gli atomi presenti
nell'Universo conosciuto. Un dato senza dubbio scioccante.<p>

In termini pratici, pero', quando misuriamo il contenuto di un registro siamo
in grado di vedere solamente uno dei numeri della sovrapposizione: cio'
rappresenta sicuramente un problema nel caso di quantistica applicata
a problemi tradizionali molto semplici. Ma nel caso in cui dovessimo effettuare
un calcolo quantistico piu' complesso, che consista di piu' passaggi e
pertanto piu' operazioni sui registri, il vero vantaggio del Quantum Computing
inizierebbe a manifestarsi: quando un registro contiene una sovrapposizione
di molti numeri differenti, infatti, un calcolatore quantistico e' in grado di
effettuare operazioni matematiche su tutti loro contemporaneamente, allo stesso
costo in termini computazionali dell'operazione eseguita su uno solo dei numeri.
Ed il risultato sara' a sua volta una sovrapposizione coerente di piu' numeri.
In altre parole: e' possibile eseguire un massiccio calcolo parallelo ad
un costo computazionale irrisorio rispetto a quello richiesto dai computers
tradizionali, che avrebbero bisogno per compiere la stessa operazione di
ripetere il calcolo 2^L volte o di poter contare su 2^L processori paralleli.<p>

In breve, ecco riassunto quello che ci offre un calcolatore quantistico: un
enorme guadagno di risorse computazionali come tempo e memoria, anche se 
solamente per certi tipi di operazione.<p><br>


<b>Algoritmi quantistici.</b><p>

Cerchiamo ora di fare luce sulle possibili applicazioni dei calcolatori
quantistici. Come abbiamo accennato le leggi della fisica ci permettono di
leggere un solo risultato da un registro, anche se esso contiene 2^L numeri
differenti: per questo motivo il Quantum Computing non ci porta un vantaggio
immediato in termini di conservazione dell'informazione. Sapendo pero' che
grazie ad una proprieta' dei quanti molto importante nota con il nome di
<i>quantum interference</i> siamo in grado di ottenere un risultato finale 
singolo che dipende logicamente da tutti i 2^L risultati intermedi, possiamo 
comprendere gli algoritmi che sono stati introdotti dai ricercatori.<p>

Consideriamo ad esempio l'algoritmo scoperto da Lov Grover dei Bell Labs della
AT&T, che realizza una ricerca in una lista non ordinata di N elementi in
radice di N passi. E' lampante per chi non e' totalmente digiuno di informatica
che un algoritmo del genere e' impossibile da realizzare con le tecniche
classiche. Pensiamo, ad esempio, di dover ricercare un numero di telefono
specifico all'interno di un elenco contenente 1 milione di elementi, ordinati 
alfabeticamente: e' ovvio che nessun algoritmo classico piu' migliorare il
metodo di ricerca a forza bruta che consiste nella semplice scansione degli 
elementi fino a quando non si trova quello che ci interessa. Gli accessi alla 
memoria richiesti nel caso medio saranno pertanto 500.000, che e' dello stesso
ordine di grandezza di N (O(N), come viene comunemente espresso in notazione 
matematica).<p>

Un computer quantistico e' invece in grado di esaminare tutti gli elementi 
simultaneamente, nel tempo di un singolo accesso alla memoria: se fosse 
programmato per stampare semplicemente il risultato a questo punto, pero', non 
costituirebbe un miglioramento rispetto all'algoritmo classico, perche' 
solamente uno sul milione dei percorsi di calcolo effettuati conterra' 
l'elemento a cui siamo interessati, e per conoscerlo dovremo per forza di cose 
ispezionarli tutti.<p>

Se pero' lasciamo l'informazione quantistica ricavata all'interno del
calcolatore senza misurarla, possiamo applicarvi direttamente un'altra
operazione che automaticamente andra' ad influire su altri percorsi
(che comunemente vengono chiamati <i>universi</i>). In questo modo 
l'informazione riguardante l'elemento ricercato e' diffusa, attraverso la 
quantum interference, ad altri universi. Si e' verificato che se questa 
operazione che genera interferenza viene ripetuta radice di N volte (nel nostro 
caso 1000), l'informazione che ci interessa sara' accessibile attraverso il 
misuramento con una probabilita' di 0.5: in altre parole, si sara' diffusa in 
piu' della meta' degli universi possibili. Pertanto ulteriori ripetizioni
dell'algoritmo ci permetteranno di trovare il risultato che ci interessa
con una probabilita' molto prossima ad 1.<p>

Nonostante l'algoritmo di Grover sia uno strumento estremamente versatile e 
potente, in pratica la ricerca in un database fisico sara' difficilmente
una delle sue applicazioni fondamentali, almeno fino a quando la memoria
classica restera' molto piu' economica di quella quantistica. Per queste
ragioni, il campo in cui questo algoritmo da' il meglio di se' e' sicuramente
quello della ricerca algoritmica, nella quale i dati non sono conservati
in memoria, ma sono generati al volo da un programma: pensiamo ad esempio ad
un calcolatore quantistico programmato per giocare a scacchi, che utilizzi
l'algoritmo di Grover per investigare tutte le possibili mosse a partire da
una determinata configurazione della scacchiera.<p>

Come Gilles Brassard dell'Universita' di Montreal ha recentemente fatto notare,
inoltre, un'altra importantissima applicazione dell'algoritmo di Grover
e' nel campo della crittanalisi, per attaccare schemi crittografici classici
come il Data Encryption Standard (DES) con un approccio a forza bruta.
Crackare il DES fondamentalmente richiede una ricerca tra tutte le 2^56 =
7 x 10^16 possibili chiavi. Un computer classico, potendo esaminarne ad
esempio 1 milione al secondo, impiegherebbe migliaia di anni a scoprire
quella corretta; un computer quantistico che utilizzi l'algoritmo di Grover,
invece, ci metterebbe meno di 4 minuti.<p>

Per qualche strana coincidenza, molte delle caratteristiche superiori dei
calcolatori quantistici hanno applicazioni nel campo della crittologia.
Oltre all'algoritmo di ricerca di Grover che abbiamo appena visto, c'e'
quello scoperto nel 1994 da Peter Shor (un altro ricercatore dei Bell Labs) 
per la fattorizzazione efficiente di numeri interi grandi. In questo caso la
differenza di performance tra gli algoritmi quantistici e quelli classici
e' ancora piu' spettacolare.<p>

I matematici sono convinti (anche se di fatto la cosa non e' mai stata 
dimostrata in maniera rigorosa) che la fattorizzazione di un numero intero 
con N cifre decimali sia particolarmente pesante in termini computazionali: 
per portare a termine l'operazione, qualsiasi computer classico ha bisogno 
di un numero di passi che cresce esponenzialmente con N. Questo significa 
che aggiungendo una semplice cifra al numero da fattorizzare il tempo 
necessario a compiere l'operazione si moltiplica per un fattore fisso.  Per 
rendere meglio l'idea, basti pensare che fino ad ora il numero piu' grande 
che e' stato fattorizzato, nel corso di una "gara" tra matematici, aveva 129 
cifre. Nessuno e' in grado di concepire la possibilita' di fattorizzare numeri 
di migliaia di cifre con i metodi classici: il calcolo richiederebbe piu' volte 
l'eta' stimata dell'Universo.<p>

In contrasto, i calcolatori quantistici possono fattorizzare numeri di
migliaia di cifre in una frazione di secondo, ed il tempo di esecuzione
cresce solamente secondo il cubo del numero delle cifre (e non 
esponenzialmente come nel caso dell'algoritmo classico).<p>

La cosa piu' interessante e' che sulla difficolta' di calcolo dell'operazione
di fattorizzazione si basa la sicurezza di quelli che sono al momento i
metodi di cifratura piu' utilizzati ed universalmente riconosciuti come
inattaccabili: stiamo parlando in particolar modo del sistema RSA (Rivest, 
Shamir e Adleman). Tale algoritmo crittografico e' largamente impiegato per 
proteggere le comunicazioni piu' riservate e le transazioni bancarie, che si 
avvalgono di uno schema crittografico a chiave asimmetrica (la crittografia 
a chiave pubblica e' stata scoperta originariamente da Ellis e Cocks del GCHQ 
inglese). Quando dovesse essere costruita un'engine quantistica per la 
fattorizzazione, tutti i sistemi crittografici a chiave asimmetrica
diverranno completamente insicuri. Probabilmente questo momento e' ancora
lontano, ma di fatto le recenti scoperte ci fanno capire che e' ora di
pensare ad altri metodi crittografici, in previsione di quello che ci puo'
riservare il futuro.<p><br>


<b>Che cosa ci riserva il futuro?</b><p>

In linea di principio siamo gia' in grado di costruire un calcolatore 
quantistico: cominciamo con delle semplici porte logiche quantistiche, che 
come nel caso delle porte classiche sono dei semplici devices in grado di 
eseguire un'operazione elementare su uno o due qubit. Ovviamente esse 
differiscono dalle loro controparti classiche, perche' sono in grado di operare 
anche su sovrapposizioni quantistiche. Tali porte dovranno poi essere 
collegate in reti, per poter operare come un unico computer.<p>

Al crescere del numero delle porte quantistiche nella rete, pero', ci imbattiamo
rapidamente in alcuni problemi pratici molto seri. Piu' qubit sono coinvolti, 
piu' diventa complesso gestire l'interazione che genera la quantum
interference. A parte le difficolta' derivanti dal dover lavorare a livello
di singolo atomo e singolo fotone, uno dei problemi piu' importanti e' quello
di impedire che anche l'ambiente venga modificato dalle interazioni che
generano le sovrapposizioni quantistiche. Piu' componenti vi sono, piu' si fa
probabile che l'informazione quantistica si diffonda all'esterno del
computer per perdersi nell'ambiente, compromettendo i risultati del calcolo.
Questo processo prende il nome di "decoerenza", e per evitarlo gli ingegneri
dovono riuscire a produrre sistemi sub-microscopici nei quali i qubit si
influenzano l'un l'altro, ma sono completamente separati dall'ambiente 
esterno. Per lo stesso motivo, e' immediato osservare che gli effetti della
quantum interference che rendono realizzabili algoritmi come quello di Shor
sono estremamente fragili: i computer quantistici sono molto sensibili
alle interferenze provenienti dall'esterno.<p>

Ed e' a questo punto che entra in gioco la nuova Teoria dell'Informazione
Quantistica, nata dal connubio tra Teoria dell'Informazione classica e
Quantum Computing: e' infatti possibile, combinando elementi delle due
discipline, realizzare calcolatori quantistici molto meno sensibili alle
interferenze esterne, grazie a quella che viene chiamata <i>quantum error
correction</i>. Solo nel 1996 sono stati realizzati due documenti di
Calderbank e Shor, e indipendentemente Steane, che hanno stabilito i
principi generali con cui il quantum information processing puo' essere
utilizzato per combattere una vasta gamma di interferenze in un sistema
quantistico. Molti progressi sono stati fatti successivamente nell'opera
di generalizzazione di queste idee: in particolare, un importante sviluppo
c'e' stato con la dimostrazione effettuata da Shor e Kitaev che la correzione 
degli errori puo' avere luogo anche quando le stesse operazioni correttive sono
imperfette. Questi metodi conducono ad un concetto di Quantum Computing <i>fault
tolerant</i>. Se la correzione degli errori in se' non garantisce un calcolo
quantistico accurato, poiche' non puo' combattere tutti i tipi di
interferenza, il fatto che sia possibile rappresenta comunque uno sviluppo
significativo che ci fa ben sperare per il futuro.<p>

Un'altra importante implicazione del connubio tra Meccanica Quantistica
e Teoria dell'Informazione, derivante direttamente dalle proprieta' di
base dei sistemi quantistici applicate alla pratica, e' la
<i>quantum cryptography</i>. La crittografia quantistica offre numerose
idee innovative, tra le quali la piu' interessante (e la piu' seguita) e' la
<i>quantum key distribution</i>. Si tratta di un metodo molto ingegnoso secondo
il quale gli stati quantistici trasmessi sono utilizzati per eseguire una
comunicazione molto particolare: creare in due locazioni separate una coppia
di sequenze di bit randomiche identiche, impedendone l'intercettazione da
terze parti. Si nota subito come questo possa rivelarsi molto utile nel
caso dello scambio di chiavi crittografiche per cifrari simmetrici, operazione
che necessita di un canale assolutamente sicuro. La caratteristica fondamentale
di questo meccanismo per il key exchange discende direttamente dai principi 
della meccanica quantistica, che garantiscono la conservazione 
dell'informazione, in modo che se essa arriva a destinazione si puo' essere
sicuri che non e' andata da nessun'altra parte (in altre parole, non e'
stata intercettata). Di conseguenza, l'intero problema delle chiavi
compromesse, che riempie da secoli gli annali della storia dello spionaggio, 
e' evitato completamente avvalendosi della struttura del mondo naturale e delle 
sue leggi.<p>

Tra gli effetti del Quantum Computing che piu' rischiano di influenzare il
nostro futuro, uno dei piu' interessanti e' sicuramente la rivoluzione del
concetto stesso di dimostrazione matematica. Quando abbiamo a che fare con
computers classici, infatti, possiamo descrivere matematicamente con facilita' 
le operazioni da essi compiute. In tal modo siamo in grado di fornire
una prova della correttezza del calcolo svolto che soddisfi la definizione
classica: <i>"una sequenza di proposizioni ognuna delle quali e' un assioma o
deriva da proposizioni precedenti nella sequenza attraverso le regole
standard di inferenza"</i>. Con il Quantum Computing questa definizione non e'
piu' valida: d'ora in avanti una dimostrazione dovra' essere considerata come
un processo (il calcolo stesso, e non una registrazione di tutti i suoi 
passaggi): in futuro e' estremamente probabile che un calcolatore quantistico
riesca a dimostrare teoremi attraverso metodi che un cervello umano (o un
calcolatore classico) non e' in grado nella maniera piu' assoluta di 
controllare, perche' se la "sequenza di proposizioni" corrispondente alla
dimostrazione intesa nel senso classico venisse stampata, la carta riempirebbe
l'Universo osservabile per molte volte.<p>

Riguardo alla realizzabilita' di un calcolatore quantistico complesso, molti
studiosi sono tutt'ora scettici. Recentemente, pero', l'IBM ha costruito
un primo esempio di computer quantistico, con la prima implementazione
funzionante dell'algoritmo di fattorizzazione di Shor. Come si legge
su <a href="http://www.research.ibm.com/resources/news/20011219_quantum.shtml">
research.ibm.com</a>,
i ricercatori hanno realizzato un calcolatore a 7-qubit e fattorizzato il
numero 15 nei suoi fattori primi 3 e 5. Nonostante l'apparente semplicita',
si tratta del calcolo quantistico piu' complesso mai effettuato fino ad
ora, e lascia ben sperare per gli sviluppi futuri di questa affascinante
materia di studio.<p><br>


<b>Riferimenti.</b><p>

<li> <a href="http://www.qubit.org">Qubit</a>. Il sito contiene una vasta 
documentazione, compresa quella riguardante l'esperimento della riflessione 
dei fotoni citato nell'articolo.

<li> <a href="http://tph.tuwien.ac.at/~oemer/qcl.html">QCL</a>. Quantum 
Computation Language, linguaggio di programmazione ad alto livello per 
computers quantistici.

<li> <i>Heads</i> (1990), novella di Greg Bear. Pubblicata in Italia con il 
titolo di <i>Zero assoluto</i>, nella raccolta <i>Cyberpunk</i> della Editrice Nord.

<li><a href="http://www.rdrop.com/~cary/html/quantum_c_faq.html">QC FAQ</a>. 
Quantum Computing FAQ (Frequently Asked Questions).

<li> <a href="http://qso.lanl.gov/qc/">Los Alamos</a>. Quantum 
Computation/Cryptography presso il Centro di Ricerca di Los Alamos.


</body>
</html>
